---
template: page-blog-post
title: "Matrix 4"
headerImage: matrix-head.jpg
thumbnailImage: matrix-card.jpg
excerpt: Na nowego „Matriksa” poszedłem bez większych nadziei na dzieło wybitne jak „jedynka”. A i tak się srodze zawiodłem.
lead: |-
  Pierwszą część Matriksa widziałem 17 razy, w tym 4 razy w kinie. Przed trzecim razem potrącił mnie samochód ale wstałem, otrzepałem się i poszedłem na seans. Bo to Matrix!

  Na nowego „Matriksa” poszedłem bez większych nadziei na dzieło wybitne jak „jedynka”. Szczególnie, że trailery sugerowały, że będzie po prostu „wincyj” wszystkiego, co było. No ale poszedłem, w pierwszym terminie bo i tak bym nie wytrzymał.
  [Spoilery, ale nieduże]
tags:
  - fantastyka
---

Dostaliśmy film pełen zadumy, nostalgii, parodii i luzactwa – to raczej rzeczy, które nie kojarzą się z klasyczną trylogią Matrix, prawda? Nieliczne perełki nie zastępują jednak kreatywności – a tej jest tu niewiele.

Z cienizny najbardziej rzucała się w oczy choreografia scen walk. To było jak odległe echo tej z pierwszego Matriksa. Strzelaniny też nie miały szczególnej dramaturgii. Nawet efekty specjalne miejscami były widocznie gorsze niż w oryginale – choćby scena z zarastaniem ust.

No dobra, ale w Matriksie nie chodzi przecież tylko o bijatyki i strzelaniny. Owszem, wyglądają ładnie ale przecież w gruncie rzeczy chodzi o klasyczny mit „od zera do bohatera”, o przebudzenie się do wielkości i wolę mocy. Plus warstwa gnostycyzmu, plus warstwa buddyzmu, wszystko w sosie patosowym.

Ok, było powtórne, mozolne przebudzenie. Tylko że nie miało w sobie nic z magii tego z pierwszego Matriksa, za to wszystko z wyrywaniem czterdziestoparolatka ze szponów depresji i garściami łykanych prozaków. Samemu można popaść w depresję jak się widzi Neo i Trinity w szponach Normalnego Życia. Niestety, druga strona lustra nie była na tyle krzepiąca, by podnieść na duchu – tam też odbywało się Normalne Życie.

Z wolą mocy też kiepsko, bo Neo nie w formie, temat Ułudy niespecjalnie się narzucał, ale najgorszy był brak stylu i zabicie patosu durnymi autoparodiami. Styl nowi aktorzy naśladowali wręcz niezdarnie, brak patosu w zasadzie zabijał dramaturgię.

Natomiast gnostycyzm prezentował się bardzo zacnie, to chyba największa zaleta tego filmu. Następca Architekta jest rasowym, cynicznym złolem bez zahamowań, z jednej strony pozującym na ostatnią deskę ratunku Neo, z drugiej – szydzącym z niego i hakującym mu umysł psychologią. Oto prawdziwy Demiurg!

Pada tam taka kwestia, że Warner Bros. zrobi kolejnego Matriksa czy Thomasowi Andersonowi się to podoba czy nie. Jasne, to było meta, ale tak się zastanawiam: może to było meta meta? Może Lilly Wachowski spuściła korpo na drzewo i zrobili bez niej, podczas gry Lana się złamała i pociągnęła to „dzieło” – tyle, że bez serca, na pół gwizdka? I wyszło co wyszło?

