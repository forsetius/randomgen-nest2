---
template: page-default
title: Habitaty Europy
headerImage: mid-europan-city-head.jpg
excerpt: Miasta w oceanie pod lodową skorupą Europy
category: ep-habitaty-planetarne


---
Najbardziej niezwykłymi osadami planetarnymi są miasta oceaniczne Europy, księżyca Jowisza. Należą one do najbardziej egzotycznych lokalizacji w całym Układzie Słonecznym i potrafią być mocno dezorientujące dla osób nieprzyzwyczajonych do życia pod wodą. Z oddali większość z nich wygląda jak skomplikowane bombki choinkowe, zawieszone sto lub więcej metrów poniżej lodowej skorupy. Niektóre zbudowano głębiej, tuż przy hydrotermalnych kominach, w których żyją rodzime europańskie formy życia.

Wielu mieszkańców europańskich miast czuje się w nich swobodnie, ponieważ wcześniej żyli w jednym z podwodnych miast na Ziemi i są przyzwyczajeni zarówno do tych warunków, jak i do życia w ciele przystosowanym do środowiska wodnego. Europańskie miasta zawierają uszczelnione budynki z atmosferą nadającą się do oddychania – po części dlatego, że niektóre czynności najlepiej wykonywać w powietrzu, a po części dlatego, że miasta te często przyjmują gości bez skrzeli. Jednakże takie obszary stanowią zaledwie około dziesięciu procent powierzchni większości tych miast. Reszta przypomina nieco habitaty zerowej grawitacji, z tą różnicą, że konstrukcje są znacznie solidniejsze i znajdują się pod wodą. Budynki zaprojektowane są z myślą o dostępie w trzech wymiarach – przechodzenie między poziomami zazwyczaj polega na wypłynięciu przez duży otwór w ścianie i wpłynięciu na niższy poziom. W niemal wszystkich tych wodnych miastach duże reaktory fuzyjne ogrzewają otaczającą wodę, dzięki czemu cała osada znajduje się w strefie znacznie cieplejszej niż lodowate głębiny europańskiego oceanu.
