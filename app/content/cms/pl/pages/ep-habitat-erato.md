---
template: page-default
title: Erato
headerImage: mid-ep-luna-green-head.jpg
excerpt: Najstarsze i najpiękniejsze miasto górnicze Luny, słynna Wielka Grota, park bambusowy.
category: ep-atlas-luna
subcategory: powierzchnia
slots:
  aside:
    - type: static
      content: |
        ## Erato
        - _Położenie_: krater [Eratosthenes](https://planetarynames.wr.usgs.gov/Feature/1820) ([Luna]{pl/ep-atlas-luna})
        - _Typ_: Habitat podpowierzchniowy
        - _Przynależność_: [Sojusz Wokółziemski]{pl/ep-sojusz-wokolziemski}
        - _Główne języki_: angielski, mandaryński
lead: |
  To miasto jest jednym z najstarszych i wciąż największym osiedlem górniczym na [Lunie]{pl/ep-atlas-luna}. Jest także najmniejsze spośród trzech największych miast Księżyca, z populacją nieco ponad 5 milionów. Erato uchodzi powszechnie za najbardziej przestronne i najpiękniejsze z miast Luny. Sercem miasta jest ogromna grota wykuta jeszcze przed [Upadkiem]{pl/ep-upadek}. Znana jako **Wielka Grota Erato**, częściej po prostu Wielka Grota, to największa otwarta przestrzeń pod powierzchnią Księżyca – ma 1,5 kilometra wysokości i ponad 2 kilometry średnicy.
---
Spośród wszystkich parków i ogrodów księżycowych to właśnie park w Wielkiej Grocie jest największy i najbardziej bujny. Erato była pierwotnie zarządzana przez chińsko-europejską spółkę górniczą, dlatego park oparto o chińską florę. Centralne, płaskie partie groty to głównie ogromne gaje bambusowe, a na pozostałym obszarze rośnie bujny chiński las z roślinnością górską na ścianach groty. Park słynie z jednych z najpiękniejszych dzikich kwiatów w Układzie Słonecznym, żyje tu też mnóstwo ptaków i zwierząt – w tym zarówno wielkie, jak i małe pandy. Światło słoneczne jest kierowane do dżungli za pomocą wielkich luster odbijających promienie z powierzchni; podczas długich księżycowych nocy zastępuje je sztuczne oświetlenie nie do odróżnienia od naturalnego.

Pozostała część Erato także robi wrażenie, będąc połączeniem parku i miasta w jednym. Spośród gajów drzew i bambusa wyrastają dziesiątki smukłych, eleganckich wież zbudowanych dzięki cudom nanotechnologii. Między budynkami wiją się wąskie kamienne ścieżki, inspirowane klasycznymi chińskimi ogrodami, a większość ruchu odbywa się powietrznymi kładkami i kolejkami jednoszynowymi, które łączą wieże z różnymi mieszkaniami, sklepami i zakładami produkcyjnymi wbudowanymi w ściany Wielkiej Groty. Od groty odchodzą tunele, z których większość ma 7 metrów wysokości i 14 metrów szerokości. Po jednej stronie tunelu biegnie chodnik, po drugiej jeżdżą małe pojazdy elektryczne, a centralne 6 metrów to przedłużenie dzikiej strefy, z bambusami lub drzewami oraz ptakami i zwierzętami żyjącymi tuż obok sklepów i mieszkań.

Erato jest najbogatszym z dużych osiedli na Lunie i niewielu uboższych mieszkańców Księżyca może sobie pozwolić na życie tutaj. Większość [infomorfów]{pl/ep-infomorf} i [syntetyków]{pl/ep-syntmorf} wykonujących prace fizyczne w Erato mieszka w mniejszych osiedlach oddalonych o kilkaset kilometrów, pracując zdalnie przez [Splot]{pl/ep-splot}. Pomimo całego piękna, Erato zmaga się z największymi napięciami na tle biocszowinizmu i konfliktów z syntmorfami spośród wszystkich dużych osiedli Księżyca.
