---
template: page-default
title: Motywy przewodnie
headerImage: mid-ep-themes-head.jpg
category: eclipse-phase
subcategory: more
excerpt: Transhumanizm, postapokalipsa, konspiracja i groza
lead: |
    W Eclipse Phase przewija się kilka istotnych motywów przewodnich:
    
    *   **transhumanizm** - jak ulepszenia człowieka wpływają na niego samego i jego kulturę? jakie wiążą się z nimi zagrożenia i możliwości?
    *   **postapokaliptyczny** - transludzkość przegrała, straciła niemal wszystko. Jak przetrwać? Jak to przetrwanie zmieni transludzi?
    *   **konspiracja** - czy masy są zdolne do osiągnięcia dobrostanu, czy muszą mieć ukrytych pasterzy, którzy lepiej wiedzą, co dla nich dobre? I któż obroni owe masy przed złowrogimi manipulatorami, gotowymi dla własnej korzyści skrycie je zniewolić?
    *   **groza** - czego nauczymy się w dzieciństwie wydaje nam się naturalne, to co przychodzi później - sprzeczne z naturą, zagrażające. Zmiana wpisana jest w rzeczywistość Eclipse Phase a [Upadek]{pl/ep-upadek} spowodował, że zmiany te są drastyczne. Mówiąc o Upadku - wydobył on z transludzi wszystkie te skazy naszej duszy, które sprawiają, że potrafimy być prawdziwymi potworami; efekty są czasem wstrząsające. Ale transczłowiek i jego społeczeństwo to nie wszystko - Kosmos jest obcy i przeogromny i chowa w sobie przerażające tajemnice.

---
## Transhumanizm

[Transhumanizm](http://pl.wikipedia.org/wiki/Transhumanizm) to pojęcie używane zamiennie z "ulepszaniem człowieka". Jest to światowy ruch kulturalno-intelektualny popierający rozwój nauki i techniki oraz używanie ich w celu poprawy kondycji ludzkiej. Poprawa ta wyrażałaby się w eliminacji chorób, starości, niedostatku przy jednoczesnym rozszerzaniu możliwości fizycznych i umysłowych istoty transludzkiej. Umożliwiło by to transczłowiekowi pełniejsze życie wolne od trosk, znosząc przy tym ograniczenia, które przykuwają go do Starego Globu.

By to osiągnąć, transhumaniści akceptują i nawołują do rozwoju raczkujących dopiero technologii, takich jak kognitywistyka, nanotechnologia, biotechnologia i technologia informatyczna. Wielu transhumanistów wierzy, że osiągnięcia tych technologii zaczną się pojawiać już w naszej nieodległej przyszłości i to w coraz szybszym tempie. Promują więc równy dostęp do nich, zdając sobie sprawę z tego, że jeśli pozostaną jedynie w rękach wybranych to poszerzą i utrwalą istniejące nierówności na skalę niespotykaną w historii, a nawet mogą stać się narzędziami opresji zamiast dobrostanu.

W dłuższej perspektywie transhumanizm może być uważany za etap przejściowy między obecną kondycją ludzką a istotą tak zaawansowaną w swych możliwościach (zarówno fizycznych jak i mentalnych), że można będzie nazywać ją już "postczłowiekiem".

Jako motyw, transhumanizm porusza ważkie pytania;

1.  co definiuje _człowieka_?
2.  czym jest _ja_? a jeśli możesz się skopiować to gdzie kończysz się _ty_ a zaczyna ktoś odrębny? Jakie prawa ma kopia? Czy możesz o niej decydować?
3.  co to znaczy pokonać śmierć? jakie są tego konsekwencje?
4.  jeśli umysł to oprogramowanie to gdzie nakreślić granicę w programowaniu go?
5.  jeśli maszyny i zwierzęta mogą być wyniesione do rozumności, jaka jest nasza odpowiedzialność wobec nich?
6.  jak zaawansowane technologie wpłyną na nasze społeczeństwa, kultury i życia?
7.  jaki mają potencjał, by stać się narzędziami opresji i pogłębiania nierówności i jak temu przeciwdziałać?

Nasza cywilizacja rozwija się szybciej niż kiedykolwiek, wkrótce możemy stanąć przed tymi dylematami w realnym świecie. W świecie Eclipse Phase te odkrycia i zmiany, ulepszenia i katastrofy już się dokonały. Możemy więc użyć tej gry jako narzędzia, które oswoi nam nadchodzącą przyszłość.

## Przetrwanie

Akcja Eclipse Phase dzieje się po [Upadku]{pl/ep-upadek} - wojnie wydanej transludzkości przez sztuczną inteligencję, która wyniszczyła [Ziemię]{pl/ep-atlas-ziemia} i spowodowała zagładę ponad 90% transludzi.

Ten rodzaj fantastyki określa się mianem "postapokaliptycznej" - opisuje na rzeczywistość po kataklizmie, który zakończył ludzką cywilizację i któremu towarzyszy eksterminacja istnień ludzkich na niespotykaną skalę. Dokładny mechanizm tej katastrofy jest zwykle mało istotny - może to być wojna nuklearna, zaraza, klęska ekologiczna, uderzenie asteroidy, [Obcy](#)...

Tak naprawdę jednak ważna jest [kondycja człowieka](http://en.wikipedia.org/wiki/Human_condition) w zmienionym świecie. Jeśli odebrano nam świat, jaki znamy, jeśli upadła cywilizacja, jeśli codziennie jesteśmy zmuszeni stawiać czoła horrorom - to jak radzi sobie ludzkość? Czy nieszczęście przetrąci kręgosłup naszemu gatunkowi i wymrzemy? A może przeciwnie - stanie się ono szansą na rozwój i [radiację](http://pl.wikipedia.org/wiki/Radiacja_adaptacyjna) do nowych środowisk i warunków? Czy aby nie stracimy przy tym człowieczeństwa?

Innymi kwestiami poruszanymi w fikcji postapokaliptycznej są samotność w obliczu wielkiego, pustego świata (tu: Kosmosu) oraz budowanie nowego ładu.

## Konspiracja

**Konspiracja** to niejawne współdziałanie grupy osób w ramach spisku lub tajnej organizacji mająca na celu zaszkodzenie oponentom lub osiągnięcie korzyści dla siebie. Historia zna wiele przykładów realnych konspiracji: skierowanych przeciwko konkurencji, istniejącej władzy, najeźdźcy. Znacznie więcej jest jednak teorii spiskowych – konspiracji wymyślonych by objaśnić zagadkowe ciągi wydarzeń, stworzyć wroga winnego naszego ucisku czy uzasadnienia własnego mesjanizmu.

Teorie te uznają, że za zdarzeniem (czy łańcuchem zdarzeń), którzy niewtajemniczeni mają za przypadkowe, w rzeczywistości stoi jakaś potężna, sekretna grupa (polityczna, społeczna, religijna, wojskowa, ekonomiczna…), która dzięki swoim ukrytym wpływom i knowaniom dąży do spełnienia swoich celów bez względu na konsekwencje. W bardziej rozbudowanych teoriach spiskowych występują wzajemnie zwalczające się grupy, zakulisowo toczące sekretną wojnę o to, kto będzie kształtował przyszłość świata…

W Eclipse Phase istnieją zarówno realne konspiracje (jak choćby [Zapora]{pl/ep-zapora} – organizacja chroniąca transludzkość przed [zagrożeniami godzącymi w jej dalszą egzystencję](http://en.wikipedia.org/wiki/Global_catastrophic_risk), jak i mnogość teorii spiskowych. Te ostatnie biorą się z wielu źródeł:

*   z chaosu informacyjnego, jaki towarzyszył Upadkowi – głównie wojnie [memetycznej](http://pl.wikipedia.org/wiki/Memetyka) jaka toczyła się między [TITAN-ami]{pl/ep-titans} a transludzkością (oraz między poszczególnymi frakcjami transludzkości)
*   z utrudnień w przepływie informacji między poszczególnymi [habitatami]{pl/ep-habitat}, rozdzielonymi od siebie pustką Kosmosu czy nawet [Wrotami pandoriańskimi](#). Brakujące informacje na temat złowróżbnych zdarzeń uzupełnia się wtedy zatrważającymi przypuszczeniami, a nawet _trans_ludzki umysł ma tendencję do szukania wzorców i celowości
*   z traumy Upadku – transludzie, którzy przeżyli apokalipsę często boją się powtórki. Słabsi psychiczne wszędzie upatrują symptomów knowań TITAN-ów i ich sekretnych sprzymierzeńców. W latach po Upadku wielokrotnie doprowadziło to do polowań na czarownice a nawet pogromów i zniszczenia całych habitatów, na które padł cień podejrzenia.
*   z rozpaczy uciemiężonych mas niewolników [hiperkorpów]{pl/ep-hiperkorporacja}, i innych rzuconych na dno nieszczęśników, którzy chcą widzieć sprawców swojego nieszczęścia
*   z paranoi prawdziwych spiskowców, mierzących innych swoją miarą
*   z nadmiaru wyzwań i nowych odkryć, których jeszcze nie zdążono satysfakcjonująco wyjaśnić - Obcy, wrota pandoriańskie, artefakty TITAN-ów i wymarłych cywilizacji rozpalają wyobraźnię nie pojedynczych transludzi, ale całych mas!

Z drugiej strony, nikt nie jest w stanie zapewnić, że wszystkie teorie spisku to tylko wymysł. A może prawda jest bardziej przerażająca niż jakakolwiek teoria?

## Groza

**Groza** przyjmuje wiele form, jednak w Eclipse Phase najczęściej jest to groza psychologiczna. Postaci w tym świecie stają przecież czoła niepewności przetrwania (zarówno własnego, jak i przetrwania całego gatunku), strachu przed nieznanym, poczuciu przejmującej pustki i obojętności Wszechświata... Czasem strachy przyjmują formę realną i postaci spotykają pośród gwiazd Rzeczy i Istoty, których być nie powinno czy odpychających Obcych. A przede wszystkim są świadkami krzywd i niesprawiedliwości, jakie transludzie są w stanie wyrządzić sobie nawzajem - a pośród pustki Kosmosu, gdy wydaje się, że żadne społeczeństwo nie patrzy i nie ocenia, są to rzeczy przejmujące i straszne.

Mimo wszystkich zdobyczy nauki i techniki, którymi rozporządzają transludzie, wciąż nieobca jest im groza dopadająca ich, gdy ktoś odbierze im kontrolę nad własną tożsamością - co nie jest rzadkie w dobie kopiowania [Ego]{pl/ep-ego} i chaosu Upadku. Wielu transludzi odchodzi od zmysłów, gdy przemiany kulturowe i technologiczne wstrząsną ich postrzeganiem świata - a to przecież przy tym tempie rozwoju zdarza się coraz częściej. Są też tacy, którzy zbyt głęboko wzięli sobie do serca maksymę "umysł to software - zaprogramuj go" i przeholowali z edycją, gubiąc swoją osobowość.
