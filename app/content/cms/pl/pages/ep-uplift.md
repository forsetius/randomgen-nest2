---
template: page-default
title: Uplift
subtitle: Uplift
headerImage: mid-uplift-head.jpg
tags:
  - rpg

---

**Uplifting** to proces usprawniania gatunku zwierząt do rozumności ludzkiej. Osobniki wzorcowe dla pierwotnego gatunku powstałe w toku miliardów lat ewolucji są sztucznie przekształcane tak, by ciągu zaledwie kilku pokoleń mówiły, używały narzędzi, a przede wszystkim myślały podobnie jak Homo Sapiens sapiens.

Jest to proces przechodzenia od wrażliwości (samoświadomości, którą posiada większość zwierząt: czucie, postrzeganie i cierpienie) po rozumność (myślenie i posługiwanie się intelektem, osądem i mądrością). Nie jest to jakieś proste "podkręcenie" pojedynczego osobnika, by *pstryk* i stał się inteligentny. To wieloletnie manipulacje genetyczne, selektywny rozród i transplantacje transgeniczne. To litania eksperymentów, pomyłek i zwycięstw - a wszystko to przeprowadzane na pokoleniach żywych istot nazywanych **upliftami**.

## Historia

Pierwsze prace nad upliftowaniem zaczęły się pół wieku przed [Upadkiem]{pl/ep-upadek}. Wszystkie duże korporacje biotechnologiczne jak Monsanto, Syngenta, Dupont, JingMei, Dow... miały oddziały lub spółki zależne, które konkurowały ze sobą na tym polu. Ale to nie one, lecz nowy gracz na korpo-scenie zgarnął nagrodę. [Somatek](Somatek.md "Uplifty, Farmaceutyki, Biofarmaceutyki, Genetyka "), dowodzony przez błyskotliwego i ambitnego młodego wiceprezesa Raela Duvaliera, już w 38PU pokazał światu swego ulepszonego szympansa - Jumblesa - który jeszcze w tym samym roku przeszedł [Stosowany Test Rozumności](Stosowany+Test+Rozumno%C5%9Bci). Tak więc Somatek wyniół Jumblesa do rozumu, a Jumbles - Duvaliera na fotel prezesa całego Somateku.

Przez następne dwie dekady Somatek i jego konkurenci upliftowali osiem nowych gatunków: szympansy bonono, orangutany, goryle, delfiny butlonosy, humbaki, bieługi a nawet pierwsze nie-ssaki: papugi żako i kruki.

Jednak ludzkość nie powitała dzieci w rozumie z otwartymi ramionami - spora część wyrażała obawy o swoje bezpieczeństwo i pozycję, protestowała przeciw bezbożności upliftu czy broniła praw dręczonych zwierząt. Grupy anty-upliftowe organizowały lobbing i manifestacje, ekstremiści napadali na laboratoria by zapobiec eksperymentom i uwolnić zwierzęta. Niektóre rządy odmówiły uznania upliftów za osoby posiadające [zdolność prawną](http://pl.wikipedia.org/wiki/Zdolno%C5%9B%C4%87_prawna) a inne zdelegalizowały badania nad upliftowaniem i ścigały zajmujących się tym naukowców.

Jednak agresywne [hiperkorpy]{pl/ep-hiperkorporacja} nie chcące pogodzić się z ograniczaniem ich działalności po prostu przeniosły ją poza zasięg ziemskich regulatorów rządowych, opinii publicznej i traktatów międzynarodowych - w kosmos. [Clever hands](Clever+hands) - placówka badawczo-rozwojowa Somateku na [Lunie](#) - stała się głównym miejscem nieograniczonego eksperymentowania. W ciszy przestrzeni kosmicznej nie było nikogo, kto mógłby widzieć czy oponować przeciw temu, co się tam działo - a były to rzeczy jeszcze bardziej kontrowersyjne niż dotąd. Powstały neo-świnie, co wielu uznało za przekroczenie pewnego tabu - obdarzono rozumnością i statusem równym człowiekowi... zwierzę rzeźne, uprzednio służące mu za pokarm.

Inna firma, [New Day](New+Day), przywróciła do życia neandertalczyków, wskrzeszając kuzynów ludzkości, wybitych przez nią dawno temu. Natomiast w ukrytych otchłaniach [Układu Słonecznego]((#)) pracowali ludzie, którzy może nie mieli takich funduszy jak giganci, ale za to byli kreatywni i umieli pociągać za sznurki. I tak w dekadach przed Upadkiem upliftowano pierwsze bezkręgowce (ośmiornice), słonie a także orki i inne gatunki waleni. Dziesiątkom innych gatunków zwierząt ulepszono zdolności poznawcze nawet jeśli nie zdążono doprowadzić do pełnej rozumności. Na przeszkodzie stanął oczywiście Upadek spowodowany niekontrolowanym rajdem TITANów ku technologicznej osobliwości. Mówi się, że na przykład słonie dołączyły do grona upliftów po to tylko, by wyginąć w Upadku.

Uplifty generalnie źle zniosły Upadek. Wielu nie dano szans ewakuacji z Ziemi - pierwszeństwo mieli ludzie, tak cieleśni jak i [info-uchodźcy]((#). Na przykład przeżyła ledwie garstka neo-wielorybów, dołączając wkrótce do swoich kuzynów w głębiach oceanów na [Europie](Europa), [Ceres](Ceres) czy w [koronie Słońca](S%C5%82o%C5%84ce). W zasadzie to, że tyle ich przetrwało, uplifty zawdzięczają głównie temu, że większość badań nad nimi już przed apokalipsą była prowadzona poza Ziemią.

## Sytuacja obecna

Po niespełna pół wieku istnienia, uplifty rozproszyły się po całym Układzie Słonecznym, stając się rozpoznawalnym elementem transludzkiej kultury. Wiele z nich wciąż odpracowuje [kontrakty służebne](#), podczas gdy inne są praktycznie niewolnikami hiperkorpów, które je stworzyły - pracują jako siła najemna na umowach na czas nieokreślony (czytaj: wieczny).

Ostatnio było kilka fal uwolnionych upliftów opuszczających hiperkorpy i na księżyce i do habitatów [Zewnętrznego Układu]{pl/ep-zewnetrze}. Te rubieże cywilizacji są ostoją niezwykłej różnorodności: uchodźcy, który uciekli przed Upadkiem jako oprogramowanie, stworzenia nurzające się w gorejącym Słońcu lub baraszkujące w mroźnych i mrocznych oceanach lodowych księżyców, [Skoczki](./Encyklopedia/Skoczek.md) gibko przemierzające [habitaty](Habitaty "Habitaty") z mikrograwitacją, samotnicy we w pełni syntetycznych morfach żyjący w ogóle poza habitatami w otwartej przestrzeni kosmicznej... W tej czeredzie uplifty nie odstają specjalnie.

Uplifty mają takie same potrzeby i marzenia jak wszyscy: pożywienie i schronienie. Praca, w której można się spełnić i kreatywność. Wreszcie przyszłość dla ich dzieci. Mimo uprzedzeń transludzi, są dokładnie tacy jak oni: tak samo transbiologiczni, tak samo wspomagani, tak samo dostosowani. Mimo to, nie wszyscy akceptują ich jako część transludzkości. W większości Układu Słonecznego ich prawa są ograniczone, odmawia się im zatrudnienia, posiadania dzieci, traktuje jak potwory, zabawki czy niewolnicy.
