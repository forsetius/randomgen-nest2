---
template: page-default
title: Zapora
subtitle: Firewall
excerpt: Konspiracyjna organizacja strzegąca transludzkości przed zagrożeniami egzystencjalnymi
headerImage: mid-ep-firewall-head.jpg
category: ep-konspiracje

---
Zapora od czasów [Upadku]{pl/ep-upadek} stoi na pierwszej linii tajnej walki o ocalenie transludzkości. Jest to niezależna sieć komórek i jednostek rekrutowanych ze wszystkich możliwych stronnictw, kultur, środowisk i habitatów. Potencjalnych nowych członków kontaktuje się w tajemnicy, informując ich, że mają umiejętności lub wiedzę przydatną tajnej siatce działającej na rzecz zabezpieczenia dalszego przetrwania transludzkości. Misja Zapory jest prosta: chronić transludzkość przed zagrożeniami o egzystencjalnej skali – niezależnie od tego, czy pochodzą one z wnętrza transludzkości, czy z zewnętrznych, obcych źródeł.

Agenci Zapory – znani jako **strażnicy** – są zachęcani do samodzielnego działania i wykorzystywania własnych zasobów. Łączy ich sieć społecznościowa zwana Okiem, która pozwala im uzyskać wsparcie, potrzebne umiejętności lub zasoby. Reputacja strażnika w tej sieci – **i-rep** – wskazuje, na ile jest on zaufany, i wpływa na to, z jakiej pomocy może skorzystać. W razie potrzeby Zapora pokrywa także większe wydatki i kwestie logistyczne, takie jak [egotransfery](#) czy [przyodziewanie]{pl/ep-przyodziewanie}. Strażnikom gwarantuje się zmartwychwstanie – przez stos korowy lub z kopii zapasowej – jeśli stracą życie podczas operacji Zapory.

Od strażników oczekuje się zazwyczaj gotowości do działania – gdy wydarzy się coś w ich pobliżu lub wymagającego ich specjalizacji, zostają wciągnięci do akcji. Zazwyczaj tworzy się improwizowane zespoły operacyjne dostosowane do konkretnej misji. Choć wielu strażników po ukończeniu zadania wraca do własnych spraw, nierzadko zespoły utrzymują kontakt, dzielą się informacjami albo kontynuują wspólne działania na rzecz Zapory przez dłuższy czas.

Działania Zapory są koordynowane przez pośredników (proxies) – agentów utrzymujących zdecentralizowaną infrastrukturę organizacji. Pośrednicy dysponują większą ilością informacji niż poszczególni strażnicy i przekazują je wedle uznania, biorąc pod uwagę reputację i zasadę „wiedzy niezbędnej”. Każdy pośrednik działa na własny sposób – formy kontaktu, odprawy i metody operacyjne potrafią się diametralnie różnić.
