---
template: page-default
title: Celebryci
subtitle: Glitterati
headerImage: mid-glitterati-head.jpg
thumbnailImage: mid-glitterati-head.jpg
category: ep-stronnictwa
tags:
  - rpg
slots:
  aside:
    - type: static
      content: |
        ## Memy
        Biokonserwatyzm, Prymitywizm, Prawo naturalne
        ## Główne habitaty
        - Valles-New Shanghai ([Mars](#))
        - Elysium ([Mars](#))
        - Noctis-Quinjiao ([Mars](#))
---
[Kopiowanie umysłu](#) i [przyodziewanie](#) pozwoliło wreszcie uzyskać praktyczną nieśmiertelność - tym, których na to stać. To spowodowało zmianę wśród elit [Wewnętrza](#) - czy to prezesów [hiperkorpów]{pl/ep-hiperkorporacja}, członków starych dynastii czy innych oligarchów. Najbardziej wpływowi i bogaci nie musieli już obawiać się śmierci i mogli planować naprawdę dalekosiężnie. Niektórzy z nich byli już w szeregach tych, których jako pierwszych było stać na terapie odmłodzeniowe, gdy stały się one osiągalne na Ziemi. Teraz ci matuzalemowie mają już prawie 200 lat.

Podczas gdy dawniej ci decydenci musieliby przekazać swoje bogactwa rodzinie i potomkom, teraz ich spadkobiercy mają wprawdzie bardziej-niż-komfortowe życia i dostęp do ogromnych fortun... ale żadnych widoków na przejęcie kontroli nad tymi fortunami czy pozycji starszych rodu. Zresztą nie tylko zawiedzeni spadkobiercy grają w drugiej lidze bogaczy - nie zaliczają się do niej też nuworysze, którzy może i doszli sami do podobnej potęgi, co ekstraklasa, ale wciąż musieliby pożyć z pięćdziesiąt lat, by przestać być uważanymi za młodzików.

Cała ta kasta ultrabogaczy jest znudzona, nieobciążona żadną odpowiedzialnością, za to mają w zasięgu rąk cały [Układ Słoneczny](#). Stworzyli nową kulturę pławiących się w luksusie celebrytów, socjety zajętej nieustannym imprezowaniem i ekscentrycznymi wybrykami. Jakby mało było ich solowych ekscesów, ci celebryci zbierają się w ciągle zmieniające się kliki i naskakujące na siebie koterie, między którymi ciągle dochodzi do intryg, podkładania świń i zdrad.

Ich życia są oczywiście skrzętnie relacjonowane przez media - ich prywatne habitaty i statki, wystawne przyjęcia, armie służących i możliwość kupienia prawie wszystkiego i wszystkich... to wszystko aż ocieka wszelkiego rodzaju skandalami i perypetiami, które można sprzedać żądnym sensacji masom maluczkich.
