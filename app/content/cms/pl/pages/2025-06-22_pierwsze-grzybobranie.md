---
title: Pierwsze grzybobranie
subtitle: w tym roku
excerpt: Pierwszy tego roku wypad na tereny grzybonośne
lead: Pierwszy raz w tym roku wybraliśmy się na nasze ulubione, ściśle tajne przez poufne, tereny grzybonośne.
headerImage: mid-forest-head.jpg
category: blog
date: 2025-06-22
tags:
  - znowu-baba-mnie-wywlokla
blocks:
  okolicznosciPrzyrody:
    type: gallery
    items:
      - src: 2025-06-22_las.jpg
      - src: 2025-06-22_jagody.jpg
      - src: 2025-06-22_motylki.jpg
        title: Przeplatka atalia x2

---
Wyruszyliśmy bladym, barbarzyńskim świtem, tj. o 7 rano, a na miejscu byliśmy przed 9. Gorąc już było czuć w powietrzu, ale na miejscu w cieniu było jeszcze w miarę rześko. Zachłysnąłem się tą rześkością na tyle, że rozłożyłem się z kocykiem wśród traw i napawałem się ich zapachem i świergotem ptaków. A konkretnie, wg [Merlina](https://merlin.allaboutbirds.org/) dał się słyszeć:

<block id="birds" type="static" template="partial-multicolumn-list">
- potrzesz
- dymówka
- śpiewak
- skowronek
- trznadel
- grzywacz
- kapturka
- zięba
- strzyżyk
- gajówka
- rudzik
- pierwiosnek
- zięba
- pełzacz leśny
- bażant
- kukułka
</block>

Po czym poszliśmy dalej, zanurzając się w pięknych okolicznościach przyrody lasu. Odrobinę bardziej dziko było, niż to zapamiętaliśmy z jesieni bo ścieżki jeszcze nie wydeptane buciorami rzesz grzybiarzy. 

<block id="okolicznosciPrzyrody" />

O ile ja wyszedłem z lasu z pustymi rękami, o tyle Ajsa znalazła **pierwszego w sezonie GRZYBA!** No dobra, mały był więc "**grzybka**".

<block id="grzybek" type="media" template="lightbox-image" src="2025-06-22_grzybek.jpg" title="Koźlarz babka. Niestety, nie mieliśmy pod ręką banana więc dla skali - kubek" />

A nie znalazłaby tego grzybka, gdyby nie dojmujące uczucie grozy, jakie ją opadło. Atawistyczny lęk ofiary, gdy czuje na sobie wzrok drapieżnika. Wzrok aż szpiczasty od nienawiści zdolnej wbić w plecy sztylet! Rozgląda się zatem cóż to za zwierz na nią czyha: wilk, dzik, pies dziki? Nie, więc niżej: lis jakiś, może zając? Nie. Wtem dobiegł ją z góry wrzask chrapliwy, jakiego w życiu jeszcze nie słyszała! Podniosła oczy... a tam wiewiórka! I to nie ma żartów, bo uzbrojona była po zęby... w szyszkę! Wbiła w Ajsę swe złe oczy i wrzasnęła znów. 

Wiewiórka wrzasnęła, nie Ajsa. Ajsa bowiem odgryzła się spojrzeniem lodowatym, z godnością okręciła na pięcie... a tam **grzybek**!