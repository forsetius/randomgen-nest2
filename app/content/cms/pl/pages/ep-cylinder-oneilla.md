---
template: page-default
title: Cylinder O'Nealla
headerImage: mid-oneill-head.jpg
excerpt: Klasyczne stacje kosmiczne o kształcie cylindra
lead: |
  > Klasyka gatunku. Jakby ktoś zwinął Ziemię w rolkę i puścił ją w obrót. Sześć pasów – trzy zielone, trzy przezroczyste, wszystko obraca się jak karuzela dla bogatych. Można tam żyć całe życie i nigdy nie spojrzeć w prawdziwe niebo. Czasem zapominam, że to w ogóle stacja, nie planeta.
category: ep-habitat
subcategory: kosmiczne
---
Cylindry O’Neilla, znajdujące się głównie na orbitach Ziemi, Luny, Wenus i Marsa, były jednymi z pierwszych wielkoskalowych projektów habitatów kosmicznych w historii transludzkości. Obecnie nie są już budowane – zastąpiono je wydajniejszymi konstrukcjami – jednak nadal zamieszkują je dziesiątki milionów ludzi.

Cylindry O’Neilla budowano z metali pozyskiwanych na Lunie lub Merkurym, lotnych związków z Luny (w tym lodów polarnych) oraz krzemianów asteroidowych.

Typowy cylinder O’Neilla ma 35 kilometrów długości, 8 kilometrów średnicy i obraca się wokół własnej osi podłużnej z prędkością wystarczającą do wytworzenia sztucznej grawitacji ziemskiej na wewnętrznej powierzchni cylindra dzięki sile odśrodkowej. Istnieją też mniejsze wersje tych habitatów, jednak zazwyczaj oferują one niższą grawitację – najczęściej odpowiadającą tej marsjańskiej. Czasem cylindry łączy się szeregowo, tworząc rozciągnięte konstrukcje złożone z wielu segmentów.

Port kosmiczny znajduje się na jednym z końców cylindra, w jego osi obrotu (gdzie nie występuje grawitacja). Przybysze z przestrzeni schodzą na powierzchnię habitatu za pomocą windy lub platformy startowej dla mikrolotów.

Wnętrze cylindra O’Neilla podzielone jest na sześć naprzemiennych pasów ciągnących się wzdłuż całej długości konstrukcji – trzy pasy lądu i trzy pasy okien. Jeden z wąskich końców cylindra skierowany jest ku Słońcu. Na przeciwnym końcu umieszczono trzy ogromne lustra, ustawione tak, by odbijały światło słoneczne do wnętrza przez okna. Inteligentne materiały, którymi pokryto okna i lustra, chronią wnętrze przed przegrzaniem na skutek zmian aktywności słonecznej. Sama atmosfera habitatu oraz jego metalowa konstrukcja zapewniają ochronę przed promieniowaniem.

Wnętrze większości cylindrów dzieli się według następujących proporcji: jedna trzecia powierzchni przeznaczona jest na rolnictwo (w tym zbiorniki hydroponiczne i wysokowydajne uprawy fotosyntetyczne), jedna trzecia to tereny zielone, a jedna trzecia przeznaczona jest na cele mieszkalne i komercyjne. Cylindry mają cykl dnia i nocy regulowany ustawieniem zewnętrznych luster. Zabudowa mieszkalna i strefy handlowe zwykle przeplatają się z parkami na dwóch z trzech pasów lądowych; uprawy rolnicze zajmują zazwyczaj trzeci. Mosty biegnące co kilometr w poprzek okien łączą pasy lądowe, umożliwiając przemieszczanie się między nimi.

Klimat wewnętrzny, styl architektury oraz dobór roślin i zwierząt różnią się w zależności od gustu projektantów danego habitatu. W zależności od rozmiaru, cylinder O’Neilla może pomieścić od 25 000 do 2 milionów mieszkańców.
