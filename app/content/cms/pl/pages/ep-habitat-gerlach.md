---
template: page-default
title: Gerlach
headerImage: mid-ep-gerlach-head.jpg
excerpt: Niezależna stacja kosmiczna nazywana "Bramą do Wenus" 
category: ep-atlas-wenus
subcategory: orbitale
slots:
  aside:
    - type: static
      content: |
        ## Gerlach
        - **Położenie**: orbita [Wenus]{pl/ep-atlas-wenus}
        - **Typ**: [Cylinder O'Neilla]{pl/ep-cylinder-oneilla} + [Torus]{pl/ep-torus}
        - **Przynależność**: Niezależny
        - **Główne języki**: angielski, kantoński, polski
lead: |
  Gerlach to klasyczny cylindryczny [habitat]{pl/ep-habitat} [typu O’Neilla]{pl/ep-cylinder-oneilla}. Ma 1 kilometr średnicy, 4 kilometry długości i liczy niemal 120 000 mieszkańców. Jest głównym wenusjańskim portem kosmicznym, a także najstarszą zamieszkaną lokalizacją na lub wokół [Wenus]{pl/ep-atlas-wenus}. Początkowo był mniejszy, a jego budowę rozpoczęto z zamiarem prowadzenia badań nad atmosferą Wenus, wznoszenia kolejnych habitatów i aerostatów oraz docelowo — terraformowania planety.
---
Wnętrze stacji zajmowało kilka ogromnych, piramidopodobnych arkologii, każda wysoka na 250 metrów i o podstawie niemal 900 metrów szerokości. Między tymi strukturami rozmieszczono dziesiątki małych bio-rezerwatów, zawierających wielką różnorodność życia z [Ziemi]{pl/ep-atlas-ziemia}, żyjącego w warunkach możliwie zbliżonych do naturalnych. Rezerwaty te stanowiły symbol planowanego programu terraformowania — ich twórcy obiecywali, że potomkowie zamieszkujących je roślin i zwierząt kiedyś zasiedlą powierzchnię Wenus.

Na skutek [Upadku]{pl/ep-upadek} przeznaczenie Gerlach uległo radykalnej zmianie — stacja została zalana przez uchodźców. W szczytowym momencie pomieściła 750 000 osób, znacznie przekraczając swoje projektowane możliwości. W trybie awaryjnym wydłużono cylinder, dobudowano nowe arkologie i przekształcono Gerlach w schronienie dla [info-uchodźców]{pl/ep-info-uchodzcy}.

W kolejnych latach populacja spadła do bardziej zrównoważonego poziomu, a większość mieszkańców opuściła stację na rzecz [aerostatów]{pl/ep-aerostaty-wenus} lub innych miejsc w Układzie Słonecznym. Nadzieje [Konsorcjum Planetarnego]{pl/ep-konsorcjum-planetarne} na utrzymanie Gerlach jako wizytówki wenusjańskiego programu terraformowania spaliły jednak na panewce, gdy mieszkańcy ogłosili niepodległość i wsparli powstanie [Konstelacji Gwiazdy Zarannej]{pl/ep-konstelacja-gwiazdy-zarannej} oraz projekt Aerial Terraforming Initiative.

Obecnie habitat pozostaje ważnym ośrodkiem produkcyjnym i naukowym, znanym z liberalnej atmosfery i innowacyjności. Dziewięć dużych arkologii wciąż funkcjonuje, każda przeznaczona dla mieszkańców, zakładów przemysłowych lub laboratoriów badawczych, a biorezerwaty zostały powiększone, tak że dziś piramidy wyrastają z masy zieleni. Dzięki temu Gerlach uchodzi za jeden z najwygodniejszych i najbardziej pożądanych habitatów orbitalnych w całym [systemie wewnętrznym]{pl/ep-wewnetrze} — badacze i technicy ciężko pracują, by otrzymać tu przydział.

Gerlach to również brama na Wenus — to właśnie tu przybywający z zewnątrz mogą zaadaptować się do wyższej wenusjańskiej grawitacji, ponieważ stacja utrzymuje obrót zapewniający połowę grawitacji Wenus. Jest to jedyny habitat w całym Układzie Słonecznym o takiej wartości ciążenia, dobranej specjalnie jako pomost pomiędzy grawitacją [Marsa]{pl/ep-atlas-mars} czy [Luny]{pl/ep-atlas-luna} a pełną grawitacją Wenus.

Dodatkowo, do głównego cylindra Gerlacha przylega obrotowy [torus]{pl/ep-torus} o średnicy 1,5 km i szerokości 100 metrów, którego ruch zapewnia pełną wenusjańską grawitację. Ten drugi moduł to głównie hotel dla przybyszów z niskograwitacyjnych światów, mogący pomieścić do 5 000 gości naraz.

Gerlach jest także bazą dla wenusjańskich radykałów opowiadających się za bliższymi relacjami z [systemem zewnętrznym]{pl/ep-zewnetrze}. W wielu arkologiach mieszkańcy eksperymentują na granicach transludzkiej [gospodarki przejściowej]{pl/ep-ekonomia-przejsciowa}. Osobiste urządzenia i augmentacje z aktywną [nanotechnologią](#) cieszą się dużą popularnością. Niektórzy należą do klubów i grup symulujących kulturę oraz społeczne modele autonomistów spoza systemu wewnętrznego. Restauracje z kuchnią [ekstropiańską]{pl/ep-ekstropisci} i butiki z modą z [Tytana]{pl/ep-wspolnota-tytana} również mają tu swoich wiernych klientów.

To właśnie ci radykałowie doprowadzili do wyjątkowego statusu politycznego Gerlach. Mieszkańcy zagłosowali za secesją z Konsorcjum Planetarnego, ale początkowo nie podpisali konstytucji Konstelacji Gwiazdy Zarannej. Po fiasku rozmów pomiędzy Konstelacją a [Przymierzem Autonomistów]{pl/ep-przymierze-autonomistow}, Gerlach zdecydował się zachować niepodległość, pozostając sprzymierzeńcem zarówno Konstelacji, jak i Extropii. Dziś jest największą niezależną stacją w systemie wewnętrznym.

Niepodległość zmieniła również układ sił wewnątrz habitatu. Kilka [hiperkorporacji]{pl/ep-hiperkorporacja} Konsorcjum przeniosło swoje operacje do bardziej przyjaznych lokalizacji. [Fa Jing]{pl/ep-fajing}, jeden z głównych dzierżawców, nie przedłużył umowy, ponieważ pierwotny plan terraformowania został zawieszony. To uwolniło całą jedną arkologię, która dziś należy do [Argonautów]{pl/ep-argonauci} i stanowi jedną z ich głównych baz w systemie wewnętrznym.

Pozostałe arkologie i hiperkorporacje działające na Gerlachu nadal przodują w wielu dziedzinach — od badań nad terraformowaniem i obserwacji atmosferycznych, przez projektowanie [morfów]{pl/ep-morf}, aż po inżynierię materiałową. Wiele z działających tu firm badawczych cieszy się reputacją, która przyciąga najzdolniejsze umysły z całego Układu Słonecznego. Inne, mniejsze i nowsze zespoły oferują bonusy rekrutacyjne, by zachęcić wysoko wykwalifikowanych specjalistów z innych światów.
