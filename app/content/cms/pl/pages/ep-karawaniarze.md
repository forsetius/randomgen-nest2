---
template: page-default
title: Karawaniarze
subtitle: Scum
excerpt: Włóczędzy podróżujący we flotyllach połatanych barek i statków kosmicznych
headerImage: mid-scum-fleet-head.jpg
category: ep-ustroje

slots:
  aside:
    - type: static
      content: |
        ## Memy
        - Anarchizm indywidualistyczny
        - Wolność morfologiczna
        ## Główne habitaty
        - brak
---
**Karawaniarze** to społeczności nomadów kosmicznych, żyjące na dryfujących flotyllach przerobionych statków, autonomicznych [habitatów]{pl/ep-habitat} i wraków technicznych cudów przeszłości. Ich karawany krążą po Układzie Słonecznym — od Pasa Głównego po obrzeża Transneptunowe — handlując, tworząc, imprezując i przekraczając granice norm, które reszta transludzkości uznaje za świętość.

Pochodzą ze wszelkich możliwych środowisk. Są wśród nich wyrzutki, anarchiści, kryminaliści, włóczędzy, artyści, ekscentrycy... Jako kultura wybierają jednak eksperymentowanie i postawę "wszystko jest dozwolone". Wielu to zagorzali fani ekstremalnych modyfikacji transludzkich - długoletni Karawaniarze są czasem ledwo rozpoznawalni jako będący kiedyś ludźmi.

Dla wielu są niczym więcej jak szumowinami – pasożytami systemu, anarchistyczną zarazą dryfującą między światami. Ich reputację pogarszają plotki o nielegalnych eksperymentach, piractwie, ekstremalnych odłamach religijnych i hedonistycznych ekstazach, które ignorują wszelkie moralne granice. Ale dla innych – zwłaszcza wykluczonych i niepasujących – karawaniarze są symbolem radykalnej wolności, kreatywności i życia poza kontrolą korporacji, syndykatów czy autonomicznych konsensusów. W wielu częściach Układu są też nazywani "Szumowinami", "Mętami" czy wręcz "Gnidami". Niektóre z tych określeń - mimo, iż obraźliwe - zostały przez nich ochoczo przejęte i nie są wśród nich uznawane za pogardliwe.

Mimo reputacji kryminalistów i oszustów, ich czasowa obecność jest zwykle tolerowana w wielu habitatach dla rozrywki, jaką zapewniają. Ich egzotyczne przedstawienia i historie, które ze sobą przynoszą, pozwalają lokalsom oderwać się od nudy i rozproszyć nieco ciężką atmosferę izolacji obecną w oddalonych habitatach. Jest tajemnicą poliszynela, że barki i flotylle Karawaniarzy to kwitnące czarne rynki. Mimo to są one zwijane tylko w najbardziej opresyjnych reżimach - w końcu obywatele wracający z nielegalnymi towarami i tak muszą w końcu przejść przez odprawę na terminalach swojego habitatu.

Karawany różnią się znacznie między sobą. Niektóre są egalitarnymi kolektywami artystycznymi, inne przypominają pływające republiki gangów, a jeszcze inne stanowią mieszankę odłamów filozoficznych, biohakerów i cyfrowych mistyków. Większość z nich to mikrosocjologie funkcjonujące według własnych zasad – czasem chaotycznych, czasem zadziwiająco spójnych.

Technologicznie są samowystarczalni: powszechnie wykorzystują [fabrykatory](#), reaktory fuzyjne, czarnorynkowe [AI](#) i [morfy](#) o wątpliwym pochodzeniu. Ich kultura opiera się na wymianie, adaptacji i celebracji odmienności – z domieszką bezwzględności, gdy wymaga tego przetrwanie.

Z powodu intensywnych interakcji Karawaniarzy z innymi habitatami, ich ekonomia to raczej [ekonomia przejściowa](#) niż [nowa](#). Z drugiej strony wśród długoletnich rezydentów większą popularnością cieszy się [nowa ekonomia](#).
