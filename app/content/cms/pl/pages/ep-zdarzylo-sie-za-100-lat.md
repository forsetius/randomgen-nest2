---
template: page-full-width
title: Zdarzyło się za 100 lat...
excerpt: "Najbliższe dekady to galopujący rozwój technologii i społeczeństwa, które usiłują za nim nadążyć"
headerImage: mid-happened-in-100-years-head.jpg
category: ep-intro
sort: 1



---
Nieustający i wciąż przyspieszający rozwój cywilizacji technicznej przyniósł dobrobyt i wyzwolenie od chorób i śmierci. Odkrycia na polu inżynierii genetycznej, nanotechnologii, technologii informatycznej oraz neurokognitywistyki zaowocowały takimi wynalazkami jak: wszechstronne [biomodyfikacje](#), szybkie [leczenie](#) i regeneracja nawet po biologicznej śmierci organizmu, [nanofabrykatory](#), miniaturowe i wszechobecne [zsieciowane]{pl/ep-splot} komputery… I wreszcie ukoronowanie myśli technicznej Homo sapiens sapiens: [kopiowanie i emulacja umysłu](#) w postaci cyfrowej, umożliwiające praktyczną nieśmiertelność, silna [sztuczna inteligencja]{pl/ep-sztuczna-inteligencja} dorównująca ludzkiej oraz [uplifty]{pl/ep-uplift} – nasi pierwsi bracia (czy raczej dzieci) w rozumie, zwierzęta wyniesione do rozumności ludzkiej.

Dzięki tym wynalazkom świat zmienił się tak, że właściwie nie mówi się już o ludzkości – jest **_[transludzkość](#)_**. Biomodyfikacje są obecne w prawie każdym [biologicznym ciele]{pl/ep-biomorf}, dając wolność od chorób, większą odporność i wydajność organizmu. Przeciętne ciało ma szansę żyć dłużej, sprawniej i pełniej niż każde ze znanych obecnie. A później się je wyrzuca i wgrywa umysł do następnego.

Postępy w [neurokognitywistyce](https://en.wikipedia.org/wiki/Cognitive_neuroscience) pozwoliły bowiem na [skanowanie mózgu](#), zczytywanie osobowości ([Ego](#)) i zgrywanie jego stanu do pliku. Taka cyfrowa kopia może być następnie wgrywana do kolejnego ciała w razie śmierci pierwszego. Albo i bez śmierci – wtedy tworzy się [forka](#), kopię osobowości _prim_ w nowym ciele. Późniejsze postępy pozwoliły nawet na wszczepianie w ciało tzw. [stosu korowego]{pl/ep-stos-korowy} – rodzaju sejfu umysłu, wykonującego co sekundę zrzut jego stanu. Opakowany w skorupę o twardości diamentu jest umiejscowiony między rdzeniem kręgowym a przedłużonym i w razie śmierci służy najbardziej aktualną migawką umysłu, umożliwiającą jego przeniesienie do kolejnego ciała z zachowaniem ciągłości świadomości. Kopie składowane w bankach dusz stosuje się już tylko wtedy, gdy nie można odzyskać stosu – w razie jego zaginięcia czy zniszczenia.

Wracając do ciał: nie mówi się już nawet "ciała" lecz "[morfy]{pl/ep-morf}" - biologiczne ciało jest tylko jedną z możliwości [przyodziania](#) Ego. Oprócz nich można wcielić się w ciało syntetyczne (antropoidalne lub nie), poda – bio-cybernetycznego "składaka" lub pozostawać w czysto wirtualnym oprogramowaniu [infomorfa]{pl/ep-infomorf}. Jednak opcje na tym się nie kończą – każdy z rodzajów morfów występuje w mnogości modeli, dostosowanych do konkretnych funkcji i zadań. Wśród biomorfów można znaleźć np. podstawowych [Genfiksów]{pl/ep-genfiks}, przystosowanych do nieważkości czwororękich [Skoczków]{pl/ep-skoczek}, przeznaczone na salony piękne [Rusałki]{pl/ep-rusalka}. Wśród [syntmorfów]{pl/ep-syntmorf} jest jeszcze większa różnorodność – od różnego rodzaju androidów przez modele modularne po robotyczne roje. Można nawet przyodziać się w przygotowane do tego pojazdy i kosmiczne [habitaty]{pl/ep-habitat}!

Czymże byłaby jednak nieśmiertelność w znanej nam [gospodarce niedoborów](https://en.wikipedia.org/wiki/Scarcity)? Więc nie ma już niedoborów! Nanofabrykatory są w stanie zrobić wszystko, pod warunkiem, że dostarczysz projekt i surowce. Jedzenie będzie nawet gorące a ubrania poskładane w schludną kosteczkę.

Jednak cóż to za gra w utopii? Dobrobyt jest przecież taki nudny, nie będziemy chyba grać w jakiegoś sitcoma! Nie, nie będziemy. Eclipse Phase to rzeczywistość konspiracji i grozy, świat po apokalipsie, lękający się kolejnej. Co więc poszło nie tak?

