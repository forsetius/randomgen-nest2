---
template: page-default
title: Barki Karawaniarzy
headerImage: mid-scum-fleet-head.jpg
excerpt: Flotylle byłych statków ewakuacyjnych przejęte przez Karawaniarzy
lead: |
  > Kiedy widzisz barkę karawaniarzy na radarze, masz trzy opcje: dołączyć, uciekać albo robić interesy. Albo wszystko naraz. Tam się sprzedaje światy, kupuje tożsamości, bierze śluby na dwa dni i traci morfa w pokerze. Dryfujący chaos, ale jak trafisz na właściwą – może być domem. Albo końcem.
category: ep-habitat
subcategory: kosmiczne

---
Barki [Karawaniarzy]{pl/ep-karawaniarze} to statki kosmiczne zbudowane przed [Upadkiem]{pl/ep-upadek} lub w jego trakcie, wykorzystywane w początkowych etapach ewakuacji do transportowania ludzi z ginącej [Ziemi](#). Wiele z tych statków ewakuacyjnych nigdy nie znalazło miejsca, gdzie mogłyby rozładować swój transludzki ładunek, przekształcając się z czasem w ruchome obozy uchodźców – czasem pogrążone w buntach. Ostatecznie połączyły się z istniejącymi już statkami i rojami Karawaniarzy, przyjmując ich nomadyczny, nieokiełznany i anarchistyczny styl życia.

W przeciwieństwie do [egotransferu](#) czy szybszych, bardziej wydajnych statków z napędem fuzyjnym, nie są nastawione na szybkie dotarcie do celu a na niekończącą się podróż. Są w istocie dryfującymi miastami. Te statki funkcjonują jako wędrowne czarne rynki i karnawały osobliwości – bezprawne strefy, w których każdy może znaleźć to, czego pragnie lub potrzebuje, o ile dysponuje odpowiednią reputacją lub kredytami.

Większość barek Karawaniarzy wyposażona jest w fuzyjne napędy plazmowe i mieści od dwustu do pięciu tysięcy mieszkańców. Najgorsze z nich są skrajnie przeludnione, a ich podstarzałe systemy podtrzymywania życia ledwo utrzymują atmosferę nadającą się do oddychania (choć cuchnącą i nieświeżą) przy zbyt dużym obciążeniu. Większe i bardziej zasobne barki wyposażone są w nowoczesne udogodnienia – duże maszyny obfitości i ogromne magazyny pirackich szablonów produkcyjnych. Niektóre z nich to kwitnące utopijne enklawy, inne zaś to ruchome nory przemytników i złodziei, które dawno zostałyby unicestwione, gdyby nie fakt, że potężne organizacje od czasu do czasu czerpią korzyści z ich istnienia.

Warunki życia na barkach Karawaniarzy są bardzo zróżnicowane – od przeludnionych obozów uchodźców, przez równościowe enklawy anarchistyczne, po relatywnie nowoczesne habitaty utrzymane w barbarzyńskim przepychu, zarządzane przez dobrze prosperujące gangi przestępcze.
