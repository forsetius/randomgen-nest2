---
template: page-default
title: Ziemia
excerpt: Zrujnowana i opustoszała kolebka ludzkości
headerImage: mid-fall-head.jpg
category: ep-atlas
subcategoryName: Ziemia
sort: 5

slots:
  aside:
    - type: static
      content: |
        ## [Ziemia](https://pl.wikipedia.org/wiki/Ziemia)
        - **Rodzaj**: [planeta skalista](https://pl.wikipedia.org/wiki/Planeta_skalista)
        - **[Półoś wielka](https://pl.wikipedia.org/wiki/P%C3%B3%C5%82o%C5%9B_wielka)**: 1 [au](https://pl.wikipedia.org/wiki/Jednostka_astronomiczna)
        - **[Okres orbitalny](https://pl.wikipedia.org/wiki/Okres_orbitalny)**: 365,26 dni
        - **Średnica**: 12 742 km
        - **Okres obrotu**: 23,94h
        - **Przyspieszenie grawitacyjne**: 1g
        - **Temperatura**: 185K (-88°C) - 341K (68°C), średnia: 291K (18°C)
      
lead: |
  Ekologicznie zdewastowana i opanowana przez dziwaczne pomioty TITAN-ów, ojczysta planeta transludzkości nie przyciąga wielu odwiedzających. Niegdyś zaludnione obszary miejskie Ziemi to obecnie rozległe ruiny zniszczone wojną i ekstremalnymi warunkami pogodowymi, opanowane przez niebezpieczne sztuczne formy życia i sporadyczne gangi survivalistów. Poza tym przeważają napromieniowane strefy po wybuchach oraz opustoszałe pustkowia. Ze względu na surowe warunki klimatyczne, dzika przyroda powraca bardzo powoli, a widok martwych lasów czy spalonych traw jest powszechny.
---
Nawet z orbity widać głębokie blizny Ziemi. Przerwy w sadzowych chmurach, powstałych w wyniku bombardowań orbitalnych podczas Upadku, ukazują kontynenty zdewastowane przez powodzie przybrzeżne, pustynnienie i gwałtowne zmiany temperatur. Jedyna znana detonacja bomby antymaterii w atmosferze planety – w centrum dawnego megapolis Chicago-waukee w Ameryce Północnej – pozostawiła krater o średnicy ponad 200 kilometrów, w którym większość materii została natychmiast odparowana. Na powierzchni można znaleźć także kratery po uderzeniach miotaczy masy (mass driverów). Masowe wymieranie kluczowych gatunków, jak pszczoły miodne czy kryl, doprowadziło do upadku całych ekosystemów, zostawiając rozległe połacie martych lądów i mórz zamieszkanych jedynie przez najbardziej przystosowane gatunki. 

Większość Europy stała się strefą subarktyczną, zaś znaczna część Afryki i Ameryki Północnej zamieniła się w pustynie. Paradoksalnie, użycie broni jądrowej przez transludzkość przeciw instalacjom TITAN-ów na powierzchni zahamowało skutki globalnego ocieplenia, powodując nuklearną zimę. Ataki nuklearne na Ziemię ustały, lecz lunarne mass drivery wciąż czasem kierują przechwycone asteroidy na domniemane konstrukcje TITAN-ów na powierzchni. Tak czy inaczej, szkody wyrządzone przez działalność człowieka i globalne ocieplenie już się dokonały. Wzorce życia na Ziemi i sama twarz planety zostały nieodwracalnie zmienione.

Na Ziemi funkcjonowało kiedyś kilka wind kosmicznych, lecz poza windą Kilimandżaro, wszystkie zostały zniszczone podczas Upadku, owijając się wokół planety i zostawiając pasy zniszczenia.

## Populacja
Populacja Ziemi to przedmiot spekulacji. Rewitalizatorzy i władze Luny, które poświęcają dużo wysiłku na monitorowanie Ziemi, zgadzają się, że emisje energetyczne z powierzchni sugerują obecność około miliona byłych ludzi żyjących jako słudzy TITAN-ów, choć te szacunki opierają się na założeniu, że zużycie energii jest podobne do tego sprzed Upadku. Choć Konsorcjum Planetarne twierdzi, że na Ziemi nie pozostali żadni ocaleni, szacunki rewitalizatorów mówią o 20 000 do 100 000 transludzi. Liczby te są trudne do ustalenia ze względu na ograniczoną liczbę odizolowanych obszarów, w których można by przeżyć niezauważonym i zdobyć wystarczająco jedzenia. Za prawdopodobne kryjówki większych grup uchodźców uznaje się wyżyny Papui-Nowej Gwinei, Góry Ozark w Ameryce Północnej oraz wyżyny dżungli Wietnamu i Laosu, choć możliwe jest też istnienie podziemnych lub podmorskich osiedli. Próby kontaktu z ocalałymi zawsze kończą się katastrofą.

Podczas Upadku tysiące osób, które nie zdołały opuścić Ziemi, zdecydowały się na wykonanie backupu i przesłanie swojej świadomości poza planetę. Wielu z nich – oraz część tych, którzy nie mieli kopii zapasowych – umieściło także swoje ciała w kriogenicznych magazynach, licząc na przetrwanie Upadku i późniejsze ocalenie. Niektórzy rewitalizatorzy spekulują, że dziesiątki takich placówek kriogenicznych mogą nadal działać.

## Habitaty
W czasie Upadku Ziemia posiadała rozwinięty sektor przemysłu orbitalnego i znaczną populację na orbicie – ponad miliard osób mieszkało na stałe w przestrzeni kosmicznej. Jednak ziemska orbita była jednym z najcięższych pól walki podczas Upadku, setki habitatów i innych instalacji zostały zniszczone lub stały się bezużyteczne. W efekcie, orbita Ziemi i punkty libracyjne Lagrange’a są teraz zaśmiecone szczątkami infrastruktury sprzed Upadku. Opuszczone habitaty mogą być źródłem sporych zysków dla odważnych poszukiwaczy, ale wiele z nich jest opanowanych przez pomioty TITAN-ów lub wrogie nanoroje, co czyni je niezwykle niebezpiecznymi.

Sytuację pogarsza fakt, że ktoś – lub coś – uwolnił na ziemskiej orbicie dużą liczbę autonomicznych satelitów bojowych, mających powstrzymać potencjalnych intruzów. Część z nich to przebudowany sprzęt wojskowy sprzed Upadku, inne to nowe konstrukcje. Jak dotąd nikt nie przyznaje się do ich rozmieszczenia. Podejrzewa się Konsorcjum Planetarne, które popiera i czasem egzekwuje kwarantannę planety, ale nie można wykluczyć, że są to relikty TITAN-ów lub działania innej agencji.

Mimo chaosu panującego na orbicie, liczne habitaty wciąż pozostają aktywne, wiele z nich należy do Konsorcjum Planetarnego lub Sojuszu Wokółziemskiego. Dziesiątki dawnych opuszczonych habitatów zostało też zasiedlonych przez squattersów – część z nich ma kryminalne zamiary, inni po prostu chcą uciec od nędzy przepełnionych habitatów wokółziemskich, nawet jeśli oznacza to ryzyko.
