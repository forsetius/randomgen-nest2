---
template: page-default
title: Solarne zagrożenia egzystencjalne
headerImage: mid-ep-sun-xrisk-head.jpg
category: ep-atlas-slonce
subcategory: more
tags: 
  - rpg
lead: |
  Pierwsza rzecz, o której trzeba pamiętać, to fakt, że Słońce samo w sobie stanowi kilka zagrożeń egzystencjalnych. Jasne, wydaje się stabilne i bezpieczne – ale w gruncie rzeczy to tykająca bomba zegarowa. Sol to najpotężniejsza siła w całym Układzie i wystarczy drobne szturchnięcie w złą stronę, by doprowadzić do śmierci milionów – albo wszystkich. Oto tylko kilka z możliwych scenariuszy:
---
## Wyrzuty masy koronalnej (CME) i rozbłyski

[CME](https://pl.wikipedia.org/wiki/Koronalny_wyrzut_masy) i [rozbłyski](https://pl.wikipedia.org/wiki/Rozb%C5%82ysk_s%C5%82oneczny) powstają, gdy pola magnetyczne Słońca zostają rozciągnięte do punktu pęknięcia. Przy użyciu odpowiednio silnego źródła magnetycznego można by takie niebezpieczne zjawisko ukierunkować na wroga. Wyrzuty promieniowania towarzyszące tym zdarzeniom są zabójcze dla statków kosmicznych, satelitów i organizmów biologicznych, mogą zakłócić kluczowe pasma łączności i sensorów, a także wywołać niebezpieczne [burze magnetyczne](https://pl.wikipedia.org/wiki/Burza_magnetyczna) na ciałach niebieskich. Planety z silnym polem magnetycznym (Ziemia, Jowisz, Saturn itd.) będą chronione przed najgorszymi jonowymi cząstkami emitowanymi przez CME. Cała reszta zostanie usmażona.

## Bombardowanie żelazem
Słońce wytwarza energię, łącząc lżejsze pierwiastki w cięższe. Ale [fuzja](https://pl.wikipedia.org/wiki/Reakcja_termoj%C4%85drowa) żelaza jest procesem endotermicznym – innymi słowy, nie wytwarza energii. Zamiast tego wysysa życie jak zaborczy kochanek. W Układzie Słonecznym nie ma wystarczająco dużo żelaza, by zatrzymać fuzję całej gwiazdy, ale jest go dość, by zaburzyć równowagę Sol, prowadząc do lokalnego zapadnięcia się jego powierzchni. Efekt? Gwałtowne burze magnetyczne i wyrzuty plazmy.

W bardziej spekulacyjnym scenariuszu, gdyby jakaś zaawansowana inteligencja potrafiła doprowadzić do tego, że wnętrze gwiazdy wypali się aż do żelazowo-niklowego rdzenia, Słońce eksplodowałoby jako [supernowa](https://pl.wikipedia.org/wiki/Supernowa), zmiatając cały Układ Słoneczny. Choć metody te pozostają daleko poza możliwościami transludzkości, nie możemy wykluczyć, że leżą one w mocy innych gatunków lub umysłów, takich jak [TITAN-y](#). A trzeba pamiętać, że byt zdolny do żelazowego zbombardowania gwiazdy zapewne potrafi zrobić z nami znacznie gorsze rzeczy.

## Strzał z mini-czarnej dziury
Gdyby [osobliwość](https://pl.wikipedia.org/wiki/Osobliwo%C5%9B%C4%87_(astronomia)) o masie [Ceres](#) została w jakiś sposób wprowadzona do wnętrza Słońca, taka miniaturowa [czarna dziura](https://pl.wikipedia.org/wiki/Czarna_dziura) działałaby jak kosmiczny odkurzacz – pochłaniając masę i rosnąc w miarę karmienia się. A ponieważ każda gwiazda opiera się na delikatnej równowadze między siłą grawitacji a ciśnieniem fuzji, wprowadzenie takiego czynnika wytrąciłoby Sol ze stanu stabilności. Końcowy efekt: supernowa – i koniec wszystkich naszych problemów.