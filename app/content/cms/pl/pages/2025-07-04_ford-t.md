---
title: Ford T
langs:
  en: 2025-07-04_ford-t
excerpt: Rozważania nad dehumanizacją i etosem pracy
lead: Czytam sobie ostatnio "Trzecią Falę" A. Tofflera. Świetna rzecz, całkiem dobrze opisuje rzeczywistość XXI wieku a autora można określić wizjonerem, biorąc pod uwagę, że książkę tę napisał w 1980.
headerImage: mid-fordt-head.jpg
category: blog
date: 2025-07-04
tags:
  - kondycja-ludzka
slots:
  aside:
    - type: static
      content: |
        ## Linki
        - [Ford Model T](https://pl.wikipedia.org/wiki/Ford_Model_T) w Wikipedii
        - ["Trzecia Fala" Tofflera](https://en.wikipedia.org/wiki/The_Third_Wave_(Toffler_book)) na enWiki
---
Ale naszły mnie rozmyślania. Otóż Toffler przywołuje fragment autobiografii Henry'ego Forda. Produkcja jego Forda Model T była milowym krokiem nie tylko motoryzacji, ale także organizacji produkcji. Odnośnie produkcji Ford pisał, że:
> ...na 7882 czynności potrzebnych do wyprodukowania auta:
> - 949 wymagały silnych, dobrze zbudowanych i praktycznie fizycznie idealnych mężczyzn
> - 3338 wymagało mężczyzn o zwykłej sile fizycznej
> - większość z pozostałych prac mogła zostać wykonana przez kobiety lub starsze dzieci _(ach ten kapitalizm!)_
> - 670 mogłoby być wykonanych przez beznogich mężczyzn
> - 2637 - przez jednonogich mężczyzn
> - 2 - przez bęzrękich
> - 715 - przez jednorękich
> - 10 - przez niewidomych

Toffler w Trzeciej Fali zżyma się, że to typowa dla drugiej fali dehumanizacja robotnika, że kapitalista nie potrzebuje właściwie człowieka, tylko automatu ograniczonego do ułamkowego zadania i paru kończyn. Cóż, ja wiem, że Fordowi chodziło o wydajność pracy - czyli o zyski. Zgadzam się, że wykonywanie w kółko jednej czynności dehumanizuje, a i Ford zapewne rozważał zatrudnienie niepełnosprawnych tylko dlatego, że mógłby im zapłacić mniej.

Ale z dzisiejszej perspektywy można zadać inne pytanie: czy w kontekście ówczesnych realiów nie była to również forma włączenia społecznego? Pomyślmy, jaką alternatywę miał w tamtych czasach taki niepełnosprawny? Żebranie nie dehumanizuje niby? Przynajmniej człowiek pracujący w fabryce, choćby przy taśmie, wpisywał się w etos robotnika, mógł czerpać ze swojej pracy jakąś dumę i siłę. Nie był skazany na wykluczenie i ubóstwo a jego rodzina na głód.

Podkreślam, że nie chodzi mi o idealizowanie Forda, lecz o pokazanie ambiwalencji postępu. Coś może być jednocześnie opresyjne i postępowe. Może właśnie w tym tkwi paradoks nowoczesności: że nasze największe osiągnięcia rodzą się na przecięciu godności i kalkulacji. A może po prostu lepiej, kiedy człowiek – nawet ten „niekompletny” – ma swoje miejsce w trybach świata, niż gdy jest z tych trybów wyrzucony.
