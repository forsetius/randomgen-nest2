---
template: page-default
title: Wirtualna rzeczywistość
subtitle: Virtual reality
excerpt: Symulacyjne imperia, smoki i uchodźcy grający bez ciał.
category: ep-encyklopedia
lead: |
  **Wirtualne rzeczywistości** (VR) to zaawansowane i głęboko immersyjne symulowane środowiska w których główne postacie odgrywane są przez transludzi, a postacie niezależne przez [AI]{pl/ep-sztuczna-inteligencja}. 
---
W przeciwieństwie do tradycyjnych filmów czy gier wideo, przestrzenie symulacyjne projektowane są z myślą o uczestnictwie wielu graczy jednocześnie. Wirtualne światy obejmują wszystko — od wiernych rekonstrukcji różnych epok w historii Ziemi, po wyszukane i dziwaczne światy fantasy z magią, smokami i innymi cudami. Powszechne są także symulacje obcych planet czy realiów opartych na osobliwościach, takich jak podróże w czasie. Podobnie jak w przypadku klasycznych materiałów rozrywkowych, najpopularniejsze przestrzenie symulacyjne osadzone są na Ziemi w czasach sprzed [Upadku]{pl/ep-upadek}.

Wirtualna rzeczywistość zastępuje zmysły użytkownika, przenosząc jego świadomość do w pełni komputerowo wygenerowanego środowiska zwanego **przestrzenią symulacyjną** (_simulspace_). Podczas gdy [rzeczywistość rozszerzona]{pl/ep-ar} (AR) wykorzystywana jest w codziennych interakcjach i zadaniach, VR służy przede wszystkim rozrywce (grom, turystyce wirtualnej, eskapizmowi), kontaktom towarzyskim, spotkaniom (tam, gdzie kontakt fizyczny jest niemożliwy), a także szkoleniom. Złożone, hiperrealistyczne przestrzenie symulacyjne z wieloma uczestnikami wymagają dedykowanych sieci o dużej mocy obliczeniowej i często opierają się na połączeniach przewodowych, zapewniających większą stabilność. Mniejsze przestrzenie, zdolne obsłużyć ograniczoną liczbę użytkowników, mogą działać w oparciu o rozproszone sieci lokalnych urządzeń.

Z powodu odległości i opóźnień komunikacyjnych między habitatami, nawet najpopularniejsze przestrzenie symulacyjne online funkcjonują jako osobne „światy” dla każdego habitatu, ograniczając bezpośrednią interakcję między graczami z różnych lokalizacji. Popularność światów VR takich jak **Złote Imperium**, osadzonego w Anglii lat 80. XIX wieku, sprawia, że osoba zmieniająca habitat lub system może nadal grać w tę samą grę — choć z nową grupą graczy.

Jedną z nietypowych cech tych środowisk jest to, że bierze w nich udział duża liczba [infomorfów]{pl/ep-infomorf}, w tym wielu [info-uchodźców]{pl/ep-info-uchodzcy}. W rezultacie, choć nawet początkujący gracze potrafią z łatwością odróżnić postacie sterowane przez AI od tych prowadzonych przez rzeczywistych graczy, nie sposób stwierdzić, czy dana postać kontrolowana jest przez kogoś posiadającego fizyczne ciało, czy też przez czystą, cyfrową świadomość.

## Zapominamy o prawach natury
Kluczową cechą tych środowisk jest to, że ich realność nie jest ograniczona prawami fizyki. Siły fundamentalne — grawitacja, elektromagnetyzm, ciśnienie atmosferyczne, temperatura i inne — są w pełni programowalne. Dzięki temu możliwe są przestrzenie całkowicie nienaturalne, jak np. [escherowskie](https://pl.wikipedia.org/wiki/Maurits_Cornelis_Escher) symulacje, gdzie grawitacja zależy od pozycji. Reguły domeny mogą być dowolnie zmieniane wedle uznania projektanta.

Czas również jest zmienną sterowaną. Choć jego rozciąganie ma swoje granice, transludzcy projektanci osiągnęli rozciągnięcie czasowe do 60 razy — minuta w VR może odpowiadać godzinie lub jednej sekundzie w rzeczywistości. Zwolnienie upływu czasu wykorzystywane jest znacznie częściej, pozwalając na dłuższe doświadczanie rozrywki, nauki czy pracy (a zatem zwiększenie efektywności). Przyspieszenie czasu jest z kolei bardzo przydatne przy długich podróżach kosmicznych, czyniąc je bardziej znośnymi.

## Dostęp do przestrzeni symulacyjnych
Większość przestrzeni symulacyjnych dostępna jest poprzez [Splot]{pl/ep-splot} jak dowolny inny węzeł sieci. Ponieważ jednak VR przejmuje zmysły użytkownika i może zniekształcać postrzeganie czasu, osoba zanurzona w VR jest odcięta od innych danych przesyłanych przez Splot i nie może bezpośrednio wchodzić w interakcje z innymi węzłami. Wszelka zewnętrzna komunikacja kierowana jest przez interfejs danej przestrzeni — o ile reguły domeny na to pozwalają.

Z racji całkowitego odcięcia od bodźców fizycznych, większość użytkowników preferuje korzystanie z VR w bezpiecznym i wygodnym środowisku. Odpowiednio dopasowane fotele i kapsuły pomagają ciału się rozluźnić i zapobiegają skurczom czy obrażeniom, gdy ciało zaczyna się nieświadomie ruszać. Podczas długotrwałych sesji (np. w trakcie podróży międzyplanetarnych), [powłoki]{pl/ep-morf} są zazwyczaj utrzymywane w specjalnych zbiornikach podtrzymujących życie — z dostarczanym tlenem i odżywianiem. Wiele sieci rozrywki VR oferuje fizyczne salony z prywatnymi kapsułami, gdzie użytkownik może się podłączyć za pomocą gniazd lub siatek elektrocząsteczkowych, odczytujących aktywność mózgu.

Po zalogowaniu się do przestrzeni VR, użytkownik trafia najpierw do bufora znanego jako "biały pokój", w którym wybiera personalizowaną postać — **symulmorfa** — czyli awatara reprezentującego go w symulacji. Od tego momentu świadomość całkowicie zanurza się w środowisku VR, stając się symulmorficzną formą użytkownika.

