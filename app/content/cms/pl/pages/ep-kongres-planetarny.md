---
template: page-default
title: Kongres Planetarny
excerpt: Reprezentacja polityczna obywateli Konsorcjum Planetarnego
headerImage: leo-planetary-consortium-head.jpg
category: ep-konsorcjum-planetarne
subcategory: organy
sort: 1
lead: |
  Jednym z pierwszych wyzwań, przed jakimi stanęło [Konsorcjum]{pl/ep-konsorcjum-planetarne} przy organizowaniu wielu zróżnicowanych habitatów, było opracowanie sposobu włączenia ich w strukturę, która zapewniałaby każdemu z nich równy głos. Odpowiedzią był **Kongres Planetarny** — ciało złożone z przedstawicieli każdego osiedla posiadającego pełne członkostwo w Konsorcjum. 
---
Reprezentacja poszczególnych habitatów zależy od liczby mieszkańców, przy czym każdy otrzymuje co najmniej jednego przedstawiciela. Kadencja trwa 3 lata. Liczy się każdy habitat — nawet stacje całkowicie należące do hiperkorpów i przez nie zarządzane mają prawo do reprezentacji, chyba że wyraźnie z tego prawa zrezygnują.

Głosowanie i udział obywateli w życiu politycznym są silnie promowane w koloniach Konsorcjum, a sam proces polityczny ma charakter medialnego widowiska. Kandydaci pochodzą z bardzo różnych środowisk i partii politycznych (założenie nowej partii jest proste), choć duży odsetek polityków wywodzi się z hiperelity, szczególnie młodszego pokolenia korporacyjnych dynastii. Wielu [celebrytów]{pl/ep-celebryci} i ikon medialnych wykorzystało swoją popularność do zdobycia urzędów, polegając bardziej na charyzmie i sile rozpoznawalności — wspieranej przez zespoły memetyków i hakerów kultury — niż na wyraźnych poglądach politycznych. W rzeczywistości część kanałów [Splotu]{pl/ep-splot} transmituje (czasem fabularyzowane) relacje z ich codziennych działań. Przedstawiciele są łatwo dostępni dla swoich wyborców — ich [forki]{pl/ep-fork} regularnie pojawiają się na wirtualnych wiecach i spotkaniach społecznych. Sam proces wyborczy jest wysoce interaktywny — profile kandydatów i najważniejsze momenty z ich lifelogów są łatwo dostępne w Splocie i opatrzone komentarzami znajomych z sieci społecznościowej. Reputacja odgrywa dużą rolę, choć nie zawsze jest decydująca.

Pomimo całego rozmachu i często powierzchownego charakteru niektórych przedstawicieli, poruszane kwestie polityczne bywają rzeczywiście istotne. Gorącymi tematami są m.in. prawa [upliftów]{pl/ep-uplift}, ograniczenia dla [AGI](#), [kontrakty służebne]{pl/ep-sluzba}, bezpieczeństwo, terroryzm, przestępczość, [Faktorzy](#), forki i inicjatywy kolonizacji poza Układem Słonecznym. Przedstawiciele często przeprowadzają ankiety wśród wyborców za pośrednictwem Splotu, a referenda publiczne stanowią ważny element procesu politycznego.

Niemniej, osoby spoza Konsorcjum z łatwością zauważą, że większość debat odbywa się w ramach bardzo wąskiego ideologicznego tunelu, a pomysły wykraczające poza ten schemat rzadko kiedy są traktowane poważnie. Nie należy się spodziewać, że postulaty uznawane przez [autonomistów]{pl/ep-przymierze-autonomistow} za oczywiste — takie jak powszechny dostęp do [nanofabrykatorów](#), równość AGI czy licencje _[creative commons](https://pl.wikipedia.org/wiki/Licencje_Creative_Commons)_ — spotkają się tu z czymś więcej niż alarmem, w najlepszym wypadku, a histerią w najgorszym.
