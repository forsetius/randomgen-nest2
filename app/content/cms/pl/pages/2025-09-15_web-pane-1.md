---
title: Web-pane 1.0
langs:
  en: 2025-09-15_web-pane-1
excerpt: Kolejna wersja `web-pane`
headerImage: mid-web-pane.jpg
category: blog
date: 2025-09-15
tags:
  - projekty
  - web-pane
slots:
  aside:
    - type: static
      content: |
        ## Linki
        - [bardziej techniczny opis]{pl/web-pane}
        - [Repozytorium projektu](https://github.com/forsetius/web-pane)
lead: |
  Drodzy Państwo, oto przed Wami... **`web-pane` 1.0**! 
  
  Tak oto, po niespełna czterech dodatkowych tygodniach wystawiłem wersję 1.0 i uznaję, że apka jest gotowa. Przynajmniej w wersji na Linuksa
---
Co się zmieniło od poprzedniej wersji? Doszło kilka istotnych funkcjonalności, parę wygładzających poprawek oraz sporo rzeczy niewidocznych gołym okiem a usprawniających kod. Spójrzmy:

### Wersje instalacyjne

Poprzednio aplikacji można było używać tylko jeśli zainstalowało się Node.js, ściągnęło kod z repozytorium, zbudowało projekt i odpaliło ręcznie. Dobre do developmentu, niezbyt stosowne jeśli mieliby z tego korzystać zwykli użytkownicy. Teraz dodałem usprawnienie, które sprawia, że po załadowaniu kodu do repozytorium tworzą się z niego paczki zawierające wersje instalacyjne aplikacji. Wersje - liczba mnoga - bo dostępne są pod Linuksa, Windowsa i na macOS. Konkretnie są to wersje:
- **Linux DEB** - pakiet systemowy dla Debiana, Ubuntu czy Linux Mint
- **Linux AppImage** - samodzielna aplikacja, którą uruchamia się per użytkownik, bez uprawnień administratora
- **Windows Installer** - standardowy Windowsowy kreator (NSIS) instaluje apkę w systemie
- **Windows Portable** - wersja uruchamialna bez instalacji, samodzielny plik wykonywalny
- **macOS Zip** - zwykła zzipowana paczka dla Maczka. Niestety, nie mam Maka ani chęci, by wydawać $100/rok na certyfikat więc wersji instalacyjnej nie będzie

### Preferencje

Teraz dostępne jest okienko, w którym można wybrać, czy okienka aplikacji mają mieć:
- pasek tytułowy z przyciskami (minimizacji, przywracania i zamykania) czy też będą wyświetlać wyłącznie pożądaną stronę (co wygląda super)
- pasek menu - dostępny jest tylko jeśli widoczny jest pasek tytułu ale można go wyłączyć
- przycisk na liście aplikacji/doku - można go zniknąć i wtedy nie zajmuje nam miejsca

Oczywiście jeśli wyłączymy wszystko to aplikacją można sterować tylko za pomocą skrótów klawiszowych ale sądzę, że power userom to nie straszne :) A muszę powiedzieć, że taki czysty ChatGPT wiszący nad pulpitem wygląda majestatycznie ;)

### Przełącznik widoków

W tym samym okienku możemy otworzyć wiele stron czy webapek. Do tej pory aby się między nimi przełączać trzeba było kliknąć aktywator (skrót czy element doku) albo wydać komendę z linii poleceń. Teraz wystarczy użyć Control+Tab lub Control+Shift+Tab by przełączać się w przód lub w tył listy otwartych stron. Co więcej, pojawia się przy tym przełącznik z ikonkami poszczególnych stron - zupełnie jak systemowy przełącznik okien dostępny pod Alt+Tab. 

### Skróty klawiszowe

Aplikacja jest w pełni sterowalna za pomocą skrótów klawiszowych. Pozwalają one na:
- minimalizować okna. Aby przywrócić zminimalizowane okna trzeba ustawić jednak globalny skrót klawiszowy
- zamknąć widok strony, okno lub całą aplikację
- przeładować widok strony (również na twardo, z pominięciem cache'u)
- zwiększyć, pomniejszyć i zresetować rozmiar powiększenie strony
- nawigować wstecz i naprzód historii przeglądania
- przełączać się między widokami stron
- otwierać okienko preferencji

Okienka można też przesuwać i zmieniać ich rozmiar.

### Więcej okien

W poprzedniej wersji były dwa okna: prawe i lewe. Teraz można otworzyć więcej okien, nie ma ani stałych nazw ani limitu. Można uczynić je malutkimi i porozstawiać po ekranie jak magnesy na lodówce. Może takie malutkie okna nie będą przydatne przy czytaniu dokumentacji ale np. do tłumaczenia pojedynczych fraz w jakimś translatorze online - w sam raz.

### Pod maską

Niewidoczne a znaczące zmiany zaszły też w kodzie. Nie będę ich tu jednak wymieniał, po szczegóły odsyłam do zaktualizowanej [strony technicznej]{pl/web-pane} `web-pane`.

## Podsumowanie

W tej chwili aplikacja w pełni spełnia funkcję, dla jakiej ją zaprojektowałem: zestawu trzymanych ponad innymi minimalistycznych okienek, które pozwalają mieć przed oczami tekst referencyjny bądź narzędzia webowe podczas pracy w innych oknach. Pozycje i rozmiary okienek są zapamiętywane a dzięki integracjom z dokiem (czy innymi sposobami ekspozycji skrótów) pożądane strony można w nich włączać jednym kliknięciem. W jednym oknie można otworzyć zestaw stron i przełączać się między nimi wg potrzeb. Aplikacją można sterować za pomocą skrótów klawiszowych lub z menu głównego. W razie potrzeby może być całkowicie niewidoczna, przywoływana doraźnie globalnym skrótem klawiszowym.

**Zapraszam do korzystania!**

W razie zauważenia błędów lub chęci zgłoszenia sugestii co do brakujących funkcjonalności zapraszam do założenia [zgłoszenia na GitHubie](https://github.com/forsetius/web-pane/issues/new/choose). Osoby, które nie mają tam konta mogą też wysłać mi wiadomość przez [formularz kontaktowy]{pl/kontakt}.