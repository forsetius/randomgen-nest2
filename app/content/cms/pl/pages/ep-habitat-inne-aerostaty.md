---
template: page-3-cols
title: Inne aerostaty
headerImage: mid-aerostat-head.jpg
excerpt: Mniejsze aerostaty nad Wenus
category: ep-atlas-wenus
subcategory: aerostaty
sort: 99
lead: |
  Pozostałych 15 zamieszkanych [aerostatów]{pl/ep-aerostaty-wenus} różni się pod względem kultury, formy i funkcji. Jedną z głównych wolności zagwarantowanych przez [Konstelację Gwiazdy Zarannej]{pl/ep-konstelacja-gwiazdy-zarannej} jest prawo każdego aerostatu do samodzielnego regulowania swoich spraw wewnętrznych. Chociaż wszystkie aerostaty należące do Konstelacji muszą zapewniać swoim obywatelom prawa gwarantowane przez Konstytucję Gwiazdy Zarannej, poza tym są wolne w tworzeniu własnych systemów rządów oraz zasad regulujących ich wewnętrzną gospodarkę.
---
Po latach rządów [Konsorcjum Planetarnego]{pl/ep-konsorcjum-planetarne}, wenusjańskie aerostaty stały się nagle ogromnym laboratorium polityczno-ekonomicznym. Choć większość aerostatów Konstelacji przypomina [Octavię]{pl/ep-habitat-octavia} — z demokratycznie wybieranym rządem i [mieszanym systemem ekonomii]{pl/ep-ekonomia-przejsciowa} reputacyjnej oraz pieniężnej — na [Wenus]{pl/ep-atlas-wenus} znaleźć można także wiele innych rozwiązań.

Przykładowo: 
- w **Machu Picchu** rządy sprawowane są rotacyjnie — losowo wybierani spośród kompetentnych obywateli ochotnicy obejmują funkcje zarządcze. 
- **Selenis** to eksperyment [nanosocjalistyczny]{pl/ep-nanosocjalizm}, w którym wszystkie zasoby należą wspólnie do obywateli. Poza zasobami niezbędnymi do zapewnienia wygodnego życia, każdy mieszkaniec może wziąć dowolną ilość pozostałych zasobów, jeśli przekona wystarczająco wielu innych obywateli do swojego pomysłu. Im większe zapotrzebowanie, tym więcej ludzi musi wyrazić zgodę.
- **Shukra**, zarządzana przez kongres złożony w połowie z osób wybieranych demokratycznie, a w połowie mianowanych przez lokalne [hiperkorpy]{pl/ep-hiperkorporacja}, wyróżnia się jako jeden z najaktywniejszych punktów Układu w dziedzinie projektowania [nanofabrykacji](#) i oprogramowania. Mieści się tu kilkadziesiąt dynamicznych studiów programistycznych, w tym producenci jednych z najpopularniejszych wirtualnych światów. Niektórzy mówią o Shukrze „Krzemowa Chmura”.
- **Etemenanki** wyróżnia się jako główny aerostat, który wciąż lojalny jest wobec Konsorcjum Planetarnego (obok **Deep Reach**, należącego do [Omnicoru]{pl/ep-omnicor}). Zbudowany w formie odwróconej zigguratu, ma zewnętrzne ściany i podłogi każdej kondygnacji wykonane z przezroczystych materiałów. Z jego szczytu wyrastają wysokie iglice, które służą jako prywatne kurorty dla kilku wpływowych dynastii [hiperelit](#).

## Tajne aerostaty

Zgodnie z analizami danych prowadzonymi przez [Zaporę]{pl/ep-zapora}, w wenusjańskiej atmosferze na pewno znajduje się jeden, a najprawdopodobniej dwa niezarejestrowane i najpewniej przestępcze aerostaty. Ukrycie takich obiektów w głębi wenusjańskich chmur jest stosunkowo proste. Na wysokości 45 kilometrów i niżej gęste chmury kwasu siarkowego blokują większość światła, a okresowe wyładowania atmosferyczne między warstwami chmur, w połączeniu z gęstością atmosfery i wysokimi temperaturami, sprawiają, że większość sensorów dalekiego zasięgu staje się niemal bezużyteczna.

Tak jak w przypadku innych równie tajnych baz rozsianych po całym Układzie Słonecznym, przypuszcza się, że większość personelu dostaje się do tych habitatów i je opuszcza przez [egotransfery]{pl/ep-egotransfer}. Uważna analiza wenusjańskich rejestrów wskazuje, że pierwsze partie surowców do budowy jednej lub obu stacji pochodziły z automatycznych transportów orbitalnych, które zgłoszono jako utracone i które uznano za rozbite na [powierzchni Wenus]{pl/ep-atlas-wenus-powierzchnia}.

Dodatkowe zasoby najprawdopodobniej pozyskano z działań wydobywczych prowadzonych na powierzchni w pobliżu tajnej bazy. Częstotliwość zgłoszeń o zagubionych lub czasowo niedostępnych frachtowcach automatycznych sugeruje również, że stacja (lub stacje) nadal prowadzą wymianę towarową, wykorzystując zhackowane lub przejęte frachtowce.
